## Muokkauskeen ##
**Lähteet aminoissa**

Lepotila

Insuliini ja glukagoni
Ravinnon vaikutus hormonien eritykseen riippuu mm. ravinnon koostumuksesta, mahan
tyhjentymisnopeudesta ja ravinnon pilkkoutumis- sekä imeytymisnopeuksista (Calbet &
MacLean 2002). Pelkän glukoosin nauttiminen lisää plasman insuliinin pitoisuuksia
lineaarisesti plasman glukoosipitoisuuden noustessa (Calbet & Maclean 2002) saavuttaen yleensä huippunsa 30-60 minuutin sisällä glukoosin nauttimisesta (Rabinowitz ym.
1966). Yleisesti ottaen nopeasti ja voimakkaasti veren glukoosia kohottavat eli korkean
glykeemisen indeksin (GI) hiilihydraatit nostavat eniten veren insuliinipitoisuuksia
(Ludwig ym. 1999). Useat tutkimukset ovat osoittaneet, että proteiini ja glukoosi toimivat synergistisesti, lisäten plasman insuliinipitoisuuksia enemmän kuin pelkkä glukoosi (van Loon ym. 2003; Calbet & Maclean 2002; van Loon ym. 2000a; Nuttall ym.
1984; Rabinowitz ym. 1966), mutta kun glukoosin tai muun korkean GI:n hiilihydraattien määrä on suuri (luokkaa ≥ 100 g), niin proteiinin lisäyksellä on vain hyvin pieni
vaikutus insuliinipitoisuuksiin (Børsheim ym. 2004b). Pelkkää proteiinia nautittaessa
havaitaan suuri lisäys plasman glukagonissa ja vain pieni lisäys insuliinissa (Nuttall ym.
1984; Rabinowitz ym. 1966). Proteiinien tyyppi ja koostumus aiheuttavat erilaiset veren
insuliini- ja glukagonivasteet ajallisesti ja määrällisesti (van Loon ym. 2003; Calbet &
Maclean 2002; van Loon ym. 2000a). Suurin osa maksan verenkiertoon vapauttamista
aminohapoista on haaraketjuisia aminohappoja (Groff & Gropper 2000, 178-195) ja sitä
kautta proteiinien nauttimisen jälkeen näillä aminohapoilla on ratkaiseva osuus plasman
aminohappopitoisuuksien nousussa ja sitä kautta hormonivasteissa (Calbet & MacLean
2002).
Plasman insuliinin ja aminohappojen leusiinin, fenyylialaniinin ja tyrosiinin (van Loon
ym. 2000b) sekä myös arginiinin pitoisuuksien välillä on havaittu vahva korrelaatio 
(Calbet & MacLean 2002). Tyrosiinin rooli saattaa liittyä vain siihen, että se on fenyylialaniinin hydroksyloinnin tuote (van Loon ym. 2000a). On lisäksi osoitettu, että jotkin
aminohapot, kuten alaniini, leusiini, isoleusiini ja arginiini stimuloivat insuliinin eritystä
(Bolea ym. 1997). Kahden tunnin aikana kokonaisten proteiinien nauttimisen jälkeen
plasman aminohappo- ja insuliinipitoisuudet on selvästi alhaisempia ja aminohappojen
sekä insuliinin nousu hitaampaa esipilkottuihin proteiineihin (hydrolysaatteihin) tai
insulinotrooppisien aminohappojen yhdistelmiin verrattuna (Calbet & MacLean 2002;
van Loon ym. 2000a). Myös kokonaisilla proteiineilla on eroa keskenään; nopeasti
imeytyvä kokonainen proteiini kuten hera aiheuttaa selvästi suuremman maksimaalisen
ja keskiarvoisen insuliinin pitoisuuden verrattuna hitaasti imeytyvään proteiiniin kuten
kaseiiniin (kuvio 10) (Dangin ym. 2003). Pelkkä mahasta poistumisnopeus näyttää selittävän vain pienen osan eroista insuliinipitoisuuksien suhteen kokonaisten proteiinien
ja hydrolysaattien välillä (Calbet & MacLean 2002).

Yleisesti ottaen korkea ravinnon proteiini/hiilihydraatti -suhde stimuloi ja alhainen inhiboi glukagonin eritystä, mutta vaikutusta saattaa olla myös mm. plasman aromaattisten
aminohappojen tyrosiinin ja metioniinin nousulla (Calbet & MacLean 2002). Toisaalta
van Loon ym. (2003) raportoivat plasman glukagonipitoisuuksien nousua sekä hiilihydraattijuoman (0,7 g / kg / h), että proteiini-hiilihydraattijuoman (yhtä paljon hiilihydraattia ja lisäksi 0,35 g / kg / h yhteensä vehnähydrolysaattia ja leusiinia sekä fenyylialaniinia) nauttimisen jälkeen. Juomien välillä ei havaittu tilastollista eroa. Danginin
ym. (2003) tutkimuksessa nuorilla hitaasti imeytyvä proteiini kaseiini lisäsi enemmän
glukagonin pitoisuuksia plasmassa verrattuna nopeasti imeytyvään heraan. Vanhoilla
tilanne oli toisinpäin. 

Testosteroni, kortisoli ja kasvuhormoni 
On osoitettu, että rasvaisen (57 % energiasta rasvoja), mutta ei vähärasvaisen (1,2 %)
ravinnon jälkeen veressä sekä sidotun, että vapaan testosteronin pitoisuudet laskevat
veressä (Meikle ym. 1990). Rasvojen saanti näyttää kuitenkin lisäävän pitkällä tähtäimellä veren testosteronipitoisuuksia. Toisaalta myös rasvojen laatu vaikuttaa. Suuri
tyydyttyneiden ja kertatyydyttymättömien rasvojen määrä ravinnossa kohottaa veren
testosteronipitoisuuksia, kun taas monityydyttymättömillä rasvahapoilla on jopa testosteronipitoisuuksia alentava vaikutus. (Sallinen ym. 2004; Volek ym. 1997.) (Sallinen
ym. 2004; Volek ym. 1997). Syynä edeltäviin ristiriitaisiin tuloksiin akuuttien ja pitkäaikaisten vasteiden osalta saattaa olla, että rasvainen ruoka lisää akuutisti testosteronin
ottoa soluihin ja sitä kautta pitoisuudet veressä laskevat (Volek ym. 2001). Näyttää siltä,
että yleensä ruokailun jälkeen veren kortisolipitoisuudet nousevat akuutisti
(Brandenberger ym. 1982). Ravinnon koostumus vaikuttaa myös ruokailun jälkeiseen
kortisolipitoisuuden nousuun; proteiinilla näyttää olevan suurin stimuloiva vaikutus
kortisolipitoisuuksiin (Gibson ym. 1999; Slag ym. 1981). Glukoosi tai runsashiilihydraattiset ruoat, jotka lisäävät veren glukoosipitoisuuksia alentavat yleensä veren kasvuhormonin (GH) pitoisuuksia hetkellisesti, mutta myöhemmin tapahtuva hypoglykemia
joskus vastaavasti kohottaa GH:n pitoisuuksia (Frystyk ym. 1997; Rabinowitz ym.
1966). Näyttää siltä, että sekä pelkän hiilihydraatin että proteiini-hiilihydraattiyhdistelmän akuutit vaikutukset veren GH:n pitoisuuksiin ovat samanlaisia ja pieni laskusuuntainen trendi on joissain tutkimuksissa havaittu molempien nauttimisen jälkeen (van
Loon ym. 2003). Rabinowitz ym. (1966) havaitsivat, että pihvin (64 g proteiinia ja 31 g
rasvaa) nauttimisen jälkeen kuudella koehenkilöllä kahdeksasta plasman GH:n pitoisuus
nousi. Kun pihvin lisäksi nautittiin 100 g glukoosia, niin GH:n pitoisuuden nousu näytti
olevan selvästi vähäisempää kuin pelkkää pihviä nautittaessa. 
