## Muokkaukseen ##
**Lähteet aminoissa**

Eritys
Lisämunuaisen kuorikerroksesta eritetään useita glukokortikoideja, joista kortisoli on
selvästi merkittävin. Kortisolin eritys on riippuvainen aivolisäkkeen etuosan kortikotropiinin (ACTH) erityksestä. ACTH:n eritystä kontrolloi vastaavasti kortikotropiinia vapauttava hormoni (CRF), jota eritetään hypotalamuksessa. CRF:llä on yhteyksiä limbiseen systeemiin ja aivorunkoon. Kortisoli inhiboi sekä ACTH:n että CRF:n eritystä negatiivisen palautesäätelyn avulla. (Guyton & Hall 869-879.)
90-95 % kortisolista plasmassa on sitoutunut kantajaproteiineihin, erityisesti kortisolia
sitovaan globuliiniin (transkortiini, CBG) ja vähäisemmässä määrin albumiiniin. Kortisolin puoliintumisaika plasmassa on melko pitkä, 60-90 minuuttia. (Ganong 2001,
354; Guyton & Hall 2000, 870.) Plasman normaali kortisolipitoisuus on 13,5 µg/dl (375
nmol/l), vaihdellen kuitenkin 5-20 µg/dl (140-555 nmol/l) välillä (kuvio 6) (Ganong
2001, 354; Guyton & Hall 2000, 879-880) ollen korkeimmillaan aamulla ja alimmillaan
illalla (Scheen ym. 1998; Häkkinen & Pakarinen 1993; Brandenberger ym. 1982). Kun
kortisolin pitoisuus ylittää 20 µg/dl (555 nmol/l), niin CBG saturoituu, jolloin vapaan
kortisolin määrä suurentuu suhteessa enemmän kuin proteiineihin sitoutuneen kortisolin
(Ganong 2001, 354). 

Kortisolin eritys vaihtelee paljon ollen yöllä alhaisin, nousten aamulla huippuunsa ja laskien illman myötä. Piikkejä silti koko valveillaoloajan.

Kortisolin erityksen tärkeä stimuloija on hypoglykemia (esim. Davis ym. 2000). Veren
glukoosikynnys, jolla kortisolin eritys lisääntyy näyttää olevan 70-79 mg/dl (3,9-4,4
mmol/l) (Davis ym. 2000). Melkein mikä tahansa fyysinen tai psyykkinen stressi voi
johtaa minuuttien kuluessa suuresti lisääntyneeseen ACTH:n eritykseen ja sitä kautta
myös kortisolin eritys voi nousta jopa 20-kertaiseksi (Guyton & Hall 2000, 879). Esimerkki stressitilanteesta, jossa kortisolin pitoisuudet veressä nousevat selvästi on kestovoimatyyppinen voimaharjoitus (Smilios ym. 2003). Kortisolin eritys vaihtelee huomattavasti riippuen mm. liikunnan tyypistä, intensiteetistä, kestosta ja mahdollisesta
liikuntaa edeltävästä tai aikaisesta ravinnosta ja lämpötilasta (Viru & Viru 2001, 81-84).
Häkkinen ym. (1988b) raportoi voimaharjoituksen ja Scheen ym. (1998) aerobisen harjoituksen yhteydessä, että kortisolin pitoisuudet plasmassa eivät nousseet liikunnan vaikutuksesta aamulla, kun kortisolin lepopitoisuudet olivat muutenkin korkealla; vastaavasti iltapäivällä kun kortisolin lepopitoisuus oli laskussa, liikunta lisäsi kortisolin pitoisuuksia. Toisaalta Brandenberger ym. (1982) eivät havainneet vuorokaudenajalla vaikutusta kortisolin nousuun kestävyysharjoituksen aikana.
7.2.2 Vaikutukset
Steroidihormoni kortisolin useat vaikutukset välittyvät DNA:n transkriptioon ja sitä
kautta proteiinien synteesiin vaikuttamalla (Ganong 2001, 356-357). Kortisolilla on
myös muunlaisia, nopeampia tapoja, kuten adrenoreseptoreihin vaikuttaminen (Viru &
Viru 2001, 80). 

Kortisolin metabolisia vaikutuksia (Borer 2003, 82; Ganong 2001, 340-341;
Viru & Viru 2001, 79-80; Guyton & Hall 2000, 875-876).

Hiilihydraattiaineenvaihdunta
Maksan glukoneogeneesi ↑
Maksan glykogeenin varastointi ↑
Maksan glukoosin vapautus verenkiertoon ↑
Glykogenolyysi ↓
Glukoosin sisäänotto soluihin ja käyttö ↓
Veren laktaatti ↑

Rasva-aineenvaihdunta
Maksan lipogeneesi ↓
Rasvakudoksen lipolyysi ↑
Plasman vapaat rasvahapot ↑
Rasvahappojen käyttö energiaksi ↑

Proteiiniaineenvaihdunta
Proteiinien hajotus ↑ ja proteiinien synteesi ↓
(muissa kudoksissa kuin maksassa)
Aminohappojen hajotus ↑
Alaniini-glukoosi -sykli ↑
Maksan aminohappojen sisäänotto ↑
Muiden kudosten aminohappojen sisäänotto ↓
Vapaa aminohappoallas ↑

Kortisoli kiihdyttää lihaskudoksen hajotusta erityisesti tyypin II-lihassoluissa (Kraemer
& Ratamess 2003). Kortisolin liikaeritystilassa lihaskudoksen määrä onkin pienentynyt
(Ganong 2001, 358). Vaikka kortisoli lisääkin rasvahappojen mobilisaatiota rasvakudoksesta (Djurhuus ym. 2004), niin liiallinen kortisolin eritys lihottaa, oletettavasti johtuen kortisolin näläntunnetta stimuloivasta vaikutuksesta (Guyton & Hall 2000, 877) ja
toisaalta pitkällä tähtäimellä kortisolin rasvakudoksen lipoproteiinilipaasin aktiivisuutta
tehostamalla ja insuliinin eritystä lisäämällä (Borer 2003, 106).
Kortisoli käsitetään yleensä vain negatiiviseksi hormoniksi vaikka todellisuudessa sillä
on paljon positiivisia vaikutuksia. Kortisoli inhiboi kudosvauriotilan tulehdusvastetta ja
sen eritys on tärkeää myös proteiinien vaihtuvuuden kannalta ja toisaalta parantamassa
pitkäkestoisen liikunnan aikaista suorituskykyä. Liikunnan tiedetään suojaavan luurankolihasta kortisolin antikataboliselta vaikutukselta. (Viru & Viru 2001, 88.) 
