## Muokkaukseen ##
**Lähteet aminoissa**

Eritys
Kivesten Leydigin soluissa eritetään useita miessukupuolihormoneja eli androgeeneja,
kuten testosteronia, dihydrotestosteronia (DHT) ja androstenedionea. Testosteronia 
tuotetaan vähän myös lisämunuaisten kuoressa ja naisilla munasarjoissa. Testosteronia
kuten muitakin steroidihormoneja syntetisoidaan kolesterolista tai suoraan asetyyli koentsyymi-A:sta. Testosteronin eritystä säätelee akseli hypotalamus - aivolisäkkeen etulohko. Hypotalamuksesta erittyvä gonadotropiinia vapauttava hormoni (GnRH) stimuloi
luteinisoivan hormonin (LH) eritystä, joka on tärkein kivesten testosteronin eritystä stimuloiva tekijä. (Ganong 2001, 415-419; Guyton & Hall 2000, 922-925.)
Testosteroni inhiboi LH:n ja GnRH:n eritystä negatiivisen palautesäätelyn avulla.
GnRH:ta erittyy miehellä 1-3 tunnin välein muutaman minuutin kerrallaan aiheuttaen
myös LH:n samankaltaisen syklisen erityksen (Ganong 2001, 415-419; Guyton & Hall
2000, 922-925.) Terve aikuinen mies erittää testosteronia 4-9 mg (13,9-31,3 µmol) vuorokaudessa. Naisilla erityksen määrä on huomattavasti pienempää. (Ganong 2001, 415.)
98 % testosteronista plasmassa on sitoutunut kantajaproteiineihin: 65 % sukupuolihormoneja sitovaan globuliiniin (SHBG) ja 33 % albumiiniin (Ganong 2001, 415; Guyton
& Hall 2000, 922). Plasman kokonaistestosteronin (vapaa + sidottu testosteroni) pitoisuus plasmassa on aikuisilla miehillä 3-10 ng/ml (10,4-34,7 nmol/l) ja 0,03-0,07 ng/ml
(1,04-2,43 nmol/l) aikuisilla naisilla. (Ganong 2001, 415.) Testosteronin pitoisuudet
ovat korkeimmillaan aamulla, laskien sen jälkeen tasaisesti ollen alhaisimmillaan illalla
(Häkkinen & Pakarinen 1993). 

Testosteronin veren pitoisuuteen vaikuttavia tekijöitä on
listattu alla:
• Voimaharjoitus yleensä nostaa akuutisti (Kraemer ym. 1998a; Häkkinen &
Pakarinen 1993).
• Kestävyysharjoitus laskee (esim. Carli ym. 1992) tai nostaa akuutisti (esim. Miller
ym. 2002).
• Voimaharjoittelun liian suuri määrä ja mahdollinen ylikuormittuneisuus laskee ja
vastaavasti tällöin harjoittelun keventäminen nostaa (Ahtiainen ym. 2003b; Fry ym.
1993; Häkkinen ym. 1988b).
• Kestävyysharjoittelu laskee (Hackney ym. 2003).
• Lihavuus laskee (Pasquali ym. 1997).
• Kehon rasvan jakautuminen vaikuttaa (Nindl ym. 2001a).
• Ikääntyminen laskee (Pullinen ym. 2002).
• Kivesten verenkierron lisääntyminen nostaa ja kehon lämpötilan nousu laskee (Carli
ym. 1992).
• Kortisolin liikaeritys laskee (Weise ym. 1999).
• Vuodenaika (Svartberg ym. 2003). 
• Katekoliamiinit kestävyysharjoittelun yhteydessä nostaa (esim. Fahrner & Hackney
1998), mutta samanlaista yhteyttä ei ole voimaharjoituksen yhteydessä havaittu
(Pullinen ym. 2002; Pullinen ym. 1998).
• Harjoitusta edeltävä tai jälkeinen proteiinin saanti laskee (Kraemer ym. 1998b;
Chandler ym. 1994).
• Korkea tyydyttyneiden ja kertatyydyttymättömien rasvojen saanti sekä suuri
hiilihydraatti/proteiini -suhde nostaa ja korkea monityydyttymättömien rasvojen ja
proteiinin saanti laskee pidemmällä tähtäimellä (Sallinen ym. 2004; Volek ym.
1997).
• Rasvaisen ruoan nauttiminen laskee akuutisti (Volek ym. 2001; Meikle ym. 1990).

Vaikutukset
Kuten muutkin steroidit, testosteroni kiinnittyy solunsisäiseen reseptoriin (androgeenireseptori) ja reseptori-steroidikompleksi sitten sitoutuu tuman DNA:n hormonivaste-elementtiin lisäten useiden geenien transkriptiota (ks. kuvio 3) (Ganong
2001, 416). Testosteronilla on myös ei-genomisia, nopeita vaikutustapoja luurankolihaksissa; testosteronin on osoitettu stimuloivan solukalvolla olevan G-proteiinin yhdistetyn reseptorin kautta intrasellulaarista kalsiumin vapautumista ja MAP-kinaaseja
(Estrada ym. 2003). Testosteroni muutetaan dihydrotestosteroniksi (DHT) 5α-reduktaasi-entsyymin vaikutuksesta joissain kohdekudoksissa. DHT sitoutuu samoihin solunsisäisiin reseptoreihin kuin testosteronikin vaikutuksen ollessa voimakkaampi ja toisaalta hieman erilainen (Ganong 2001, 416.) Näyttää siltä, että toisin kuin mm. sukupuolielimissä, luurankolihaksissa on vain hyvin vähän 5α-reduktaasi-entsyymiä, joten
tästä syystä testosteroni on siellä tärkeämpi hormoni (Wu 1997). Toisaalta DHT:a on
myös plasmassa, n. 10 % testosteronin tasoista (Ganong 2001, 416), joten myös se
saattaa suoraan vaikuttaa luurankolihaksiin ilman 5α-reduktaasi-entsyymin tarvetta (Wu
1997).
Testosteroni lisää monien mineraalien, kuten kalsiumin retentiota kehossa, vahvistaa
luita, lisää aineenvaihduntaa ja punasolujen määrää (Guyton & Hall 2000, 924). Testosteronin tiedetään olevan tärkeä hormoni lihasten kasvussa; miesten ja naisten erot lihasmassassa ovat noin 30-50 % ja tämän ajatellaan johtuvan lähinnä eroista testosteronin erityksessä (Guyton & Hall 2000, 924; Wu 1997). Suprafysiologisen määrän testosteronia (86 mg vuorokaudessa, vrt. edellinen kappale) on osoitettu lisäävän lihasten
kasvua voimaharjoittelun yhteydessä sekä myös yksinään ilman voimaharjoittelua
(Bhasin ym. 1996). Mekanismina tälle näyttää olevan luurankolihasten proteiinisyntee-
sin lisäys, mutta ei aminohappojen kuljetuksen lisääntyminen lihassolujen sisälle eikä
myöskään proteiinien hajotuksen vähentyminen (Ferrando ym. 1998). Testosteroni on
ilmeisesti vähemmän anabolinen hormoni kuin insuliini ja IGF-I johtuen mahdollisesti
siitä, että se ei siirrä aminohappoja lihassolujen sisään kuten esimerkiksi insuliini (Biolo
ym. 1995b) ja lisäksi sen aiheuttamissa vasteissa tulee suurilla määrillä oletettavasti raja
vastaan androgeenireseptorien saturoituessa suurille testosteronipitoisuuksille (Wu
1997). Androgeenireseptorien määrän on osoitettu lisääntyvän rotilla pääasiassa tyypin
II-lihassoluja sisältävässä lihaksessa (extensor digitorum longus) ja laskevan hitaammassa, pääasiallisesti tyypin I-lihassoluja sisältävässä lihaksessa (soleus) voimaharjoittelun jälkeen (Deschenes et al. 1994). Lisäksi rotilla jo kolmen sähkösimulaatiokerran
jälkeen havaittiin androgeenireseptorien määrän ja toisaalta myös lihasmassan nousua
(Inoue et al. 1993). Lisäksi näyttää siltä, että myös ihmisillä androgeenireseptorien
määrä lihaksissa kasvaa ainakin joissain lihaksissa voimaharjoittelun vaikutuksesta ja
vielä enemmän testosteronia käyttävillä (Kadi ym. 2000). Lisäksi Bamman ym. (2001)
havaitsivat androgeenireseptorien mRNA:n määrän lisääntymistä sekä konsentrisen, että
eksentrisen voimaharjoituksen jälkeen ihmisillä. Testosteronin anaboliset vaikutukset
välittyvät mahdollisesti myös muulla tavalla kuin androgeenireseptorin kautta, kuten
siirtämällä katabolisia glukokortikoideja pois glukokortikoidireseptoreista (Wu 1997).
Testosteronin genomisten vaikutusten lisäksi toisiolähettireitteihin ja sitä kautta mm.
intrasellulaariseen kalsiumiin vaikuttaminen saattaa vaikuttaa luurankolihasten hypertrofiaan (Estrada ym. 2003). Testosteroni stimuloi epäsuorasti GH:n ja IGF-I:n eritystä
aromatisoitumalla estradioliksi (Weissberger & Ho 1993). Testosteronin lepopitoisuuksilla on havaittu esimerkiksi yhteys suurempaan voiman kasvuun tai voimantuottoon
joissain (Ahtiainen ym. 2003b; Häkkinen ym. 1990), mutta ei kaikissa tutkimuksissa
(Ahtiainen ym. 2004).
