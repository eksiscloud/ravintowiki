## Muokkaukseen ##
**Lähteet aminoissa**

Ihmisellä on useita säätelyjärjestelmiä, joista merkittävimpinä voidaan pitää endokriinista systeemiä ja hermostoa, jotka viestittävät elimistön eri osien välillä ja pyrkivät
ylläpitämään homeostaasia koko kehossa. Hormonaaliset järjestelmät säätelevät kehossa
useita toimintoja kuten aineenvaihduntaa, kasvua ja kehitystä, vesi- ja elektrolyyttitasapainoa, lisääntymistä ja käyttäytymistä. Ennen käsite hormoni tarkoitti kemiallista viestiainetta, joka vaikuttaa etäällä oleviin reseptoreihin verenkierron kautta. Nykyään käsite hormoni on laajentunut käsittämään edellä olleen endokriinisen eritystavan lisäksi
myös neuroendokriinisen, parakriinisen, autokriinisen ja intrakriinisen eritystavan. Parakriinisessa eritystavassa hormoni tai kasvutekijä säätelee naapurisolun toimintaa, kun
taas autokriinisessa eritystavassa säätely kohdistuu solukalvon reseptorien kautta samaan soluun, jossa hormoni tai kasvutekijä syntyy. Intrakriinisessa eritystavassa hormoni- tai kasvutekijä vaikuttaa myös samaan soluun, mutta tässä tapauksessa tumareseptorien kautta. Endokriininen järjestelmä tuottaa biokemiallisia välittäjäaineita eli
hormoneja umpirauhasista verenkiertoon, saavuttaen näin käytännössä kaikki kehon
osat. (Borer 2003, 1; Guyton & Hall 2000, 836.)
Hormonit voidaan jaotella kemiallisen luonteensa perusteella kolmeen luokkaan: (1)
peptidit ja proteiinit, (2) steroidit ja (3) aminohappo tyrosiinin johdannaiset. Suurin osa
kehon hormoneista on proteiineja ja polypeptidejä, joita syntetisoidaan karkeassa endoplasmaattisessa retikkelissä. Ne syntetisoidaan yleensä ensin suurempina, ei-biologisesti
aktiivisina hormoneina (preprohormonit), ja pilkotaan tämän jälkeen prohormoneiksi ja
lopulta Golgin laitteeseen pakattavaksi eritysvesikkeleihin. Samalla vesikkeleissä prohormonit pilkotaan pienemmiksi aktiivisiksi hormoneiksi. Vesikkelit varastoidaan sytoplasmassa usein kiinni solukalvoon, kunnes niiden eritystä tarvitaan. Steroidihormonit
syntetisoidaan sileässä endoplasmaattisessa retikkelissä ja yleensä kolesterolista. Niitä
varastoidaan umpierityssoluissa hyvin vähän toisin kuin proteiini- ja polypeptidihormoneja. Steroidihormoneja erittävissä soluissa on kuitenkin kolesterolivarasto, josta
hormoneja voidaan muodostaa. (Borer 2003, 3-7; Guyton & Hall 2000, 836.) 

Hormonia vapautetaan sitä erittävistä soluista hormonaalisen, neuraalisen tai metabolisen stimulaation vaikutuksesta. Kuten edellä mainittiin, steroidihormonit eivät varastoidu soluun, vaan ne vapautuvat heti erityksen jälkeen solusta. Niillä hormonieritysstimulus aiheuttaa siis hormonin erittymisen lisääntymisen ja sitä kautta vasta lisääntyneen
vapautumisen. Muiden hormonien osalta stimulaatio voi lisätä hormonin synteesiä ja
sitä kautta hormonivesikkelien määrää ja toisaalta myös pelkästään hormonin vapautumista vesikkeleistä solun ulkopuolelle. (Borer 2003, 12).
Hormonien pitoisuudet ovat tiukasti säädeltyjä. Endokriiniselle järjestelmälle on ominaista palautesäätely (feedback). Positiivista palautesäätelyä esiintyy vain melko vähän.
Paljon yleisempää on negatiivinen palautesäätely, jossa lisääntynyt hormonin pitoisuus
inhiboi sen jatkoeritystä. Tällä estetään hormonin ylieritystä ja liiallista vaikutusta kohdekudoksiin. (Guyton & Hall 2000, 839.) Hormonien synteesiä ja eritystä säätelee hyvin
paljon myös muut hormonit. Lisäksi hormonin määrää säädellään myös translaation
jälkeisellä hormonin modifioinnilla muissa kudoksissa. Esimerkkinä tästä eritetyn hormonin muuttaminen aktiiviseen muotoon. Toisaalta biologisesti aktiivinen hormoni voidaan myös muuttaa muiksi viestimolekyyleiksi. Tästä esimerkkinä testosteronin muuttuminen estrogeeniksi. (Borer 2003, 9-12.) 

Vesiliukoiset hormonit (peptidit ja katekoliamiinit) esiintyvät verenkierrossa pääosin
vapaina molekyyleinä. Toisaalta kasvuhormoni ja kasvutekijät kiertävät veressä kuljetus-/sitojaproteiineihin sidottuina. Steroidit ja kilpirauhashormonit esiintyvät sekä proteiineihin sitoutuneina (yli 90 prosenttisesti), että vapaina. Yleisimmät kuljetusproteiinit
ovat albumiini sekä erilaiset globuliinit. Sitoutuminen pidentää hormonin vaikutusaikaa
tasoittaen hormonin pitoisuuden muutoksia verenkierrossa. Plasman proteiineihin sitoutunut hormoni saattaakin säilyä verenkierrossa useita tunteja tai jopa vuorokausia. 
Proteiiniin sitoutunut hormoni ei pysty helposti pääsemään kapillaareista kohdesoluihin
ja näin ollen sen ajatellaan olevan biologisesti inaktiivinen kunnes se eroaa proteiinista.
Tiedetään kuitenkin, että jotkin sitojaproteiinit auttavat hormonin sitoutumisessa reseptoreihin (Borer 2003, 13-14; Guyton & Hall 2000, 840.) 

Osa hormoneista vaikuttaa koko kehon alueella, toiset lähinnä vain spesifeissä kohdekudoksissa. Jotkin hormonit, kuten adrenaliini ja noradrenaliini eritetään sekuntien sisällä umpirauhasen stimulaatiosta ja niiden aktiivisuuskin saattaa olla maksimaalista jo
myös muutaman sekunnin sisällä edellisestä. Toisaalta joillain hormoneilla kuten tyroksiinilla ja kasvuhormonilla saattaa kestää jopa kuukausia ennen kuin täysi vaikutus saavutetaan. (Guyton & Hall 2000, 836-839.) Jotkin hormonit vahvistavat toisten hormonien vaikutuksia, mutta yleisemmin kuitenkin niillä on toisiinsa nähden vastakkaiset
vaikutukset ja tämän avulla homeostaasin säätely toimii tehokkaasti (Kraemer &
Mazzetti 2003). Samalla määrällä hormonia voi olla erilainen vaikutus riippuen siitä,
onko sitä välitetty reseptoreihin tasaisesti vai pulssimaisesti (Borer 2003, 13).
Ensimmäinen vaihe hormonin vaikuttamisessa on sitoutuminen kohdekudoksen solujen
reseptoreihin. Tämä saa yleensä aikaan putousmaisen reaktiosarjan etenemisen solussa,
jossa kukin vaihe on voimakkaampi kuin edellinen (kuvio 3). Pienelläkin hormonipitoisuudella voi näin olla suuri vaikutus. Näitä hormonien vaikutusmekanismeja ovat: solukalvon läpäisevyyden muuttaminen, entsyymien aktivointi, toisiolähettien kautta tapahtuvat signaloinnit ja geenien aktivointi (Guyton & Hall 2000, 840-841.) Proteiini- ja
polypeptidihormonit ovat vesiliukoisia, joten niiden vaikutukset geenien aktivaation
välittyvät toisiolähettien kautta (Kraemer & Mazzetti 2003). Steroidihormonit vaikuttavat pääasiassa solunsisäisiin reseptoreihin (Guyton & Hall 2000, 843), mutta joissain
tapauksissa myös solukalvolla olevien toisiolähetteihin kytkettyjen reseptorien kautta
(Estrada ym. 2003).

Hormonireseptorit ovat suuria proteiineja. Eri reseptoreita on joko: 1) solukalvossa sisäpuolella tai sen pinnalla (proteiini- ja peptidihormonit), 2) sytoplasmassa (steroidihormonit) ja 3) solun tumassa (kilpirauhashormonit). Toisaalta osa reseptorista voi
ulottua sekä solukalvolle, että solun sisään. Jokaisessa solussa on yleensä 2000-100 000
reseptoria. Kullekin hormonille on sille omat spesifit reseptorinsa. (Kraemer & Mazzetti
2003; Guyton & Hall 2000, 840-841.) Yksittäisen hormonin reseptoriin saattaa sitoutua
kuitenkin myös muut rakenteeltaan samankaltaiset hormonit. Biologiset vaikutukset
ovat tällöin usein kuitenkin hieman erilaiset; esimerkiksi insuliinin kaltaiset kasvutekijät
(IGF) pystyvät sitoutumaan insuliinireseptoriin ja toisinpäin, mutta vaikutuksen suuruudet eroavat. Yksi hormoni voi myös sitoutua useantyyppisiin reseptoreihin. Useissa tapauksissa hormonin vaikutukset ovat kudoskohtaisia. Tästä esimerkkinä adrenaliini, 
42
joka stimuloi sydämessä sydänlihaksen supistumista, maksassa glykogenolyysiä ja rasvakudoksessa lipolyysiä. Yksittäisen hormonin reseptoreita on epätasaisesti jakautuneina eri kudoksissa ja toisaalta myös kudoksissa niiden tiheyksissä on eroa. (Borer
2003, 39-40.)
Hormonit sitoutuvat reseptoriin reversiibelisti (ohimenevästi eli palautuvasti) ei-kovalenttisin sidoksin. Hormonin ja reseptorin vuorovaikutus toistensa kanssa riippuu molempien em. reaktanttien konsentraatioista. Harvoin vaaditaan täyteen biologiseen vaikutukseen maksimaalinen määrä reseptoreihin sitoutuneita hormoneja, mutta silloin kun
tämä on vaatimuksena, niin hormonin vaikutus kohdekudokseen on suoraan verrannollinen hormoni-reseptorikompleksien määrään. Hormoneihin sitoutumattomien reseptorien lukumäärän lisääntyminen vaikuttaa biologista aktiivisuutta tehostavasti lisäämällä
hormonien affiniteettia reseptoreihin. Reseptorin affiniteetti tai sensitiivisyys sitoa hormonia vaihtelevat eri tilanteissa. Yksi vaikuttava tekijä on hormonin reseptoria sitovan
alueen kolmiulotteisen rakenteen yhteensopivuus reseptoriin. Muita vaikuttavia tekijöitä
ovat reseptorien lukumäärän suhde hormonin pitoisuuteen, hormonin reseptoristimulaation ajoitus ja kesto ja kilpailevien ja moduloivien kemiallisten viestiaineiden läsnäolo. (Borer 2003, 40-43.)
Endokriininen järjestelmä voi myös adaptoitua usein eri tavoin. Esimerkiksi reseptorien
lukumäärä kohdekudoksissa ei yleensä pysy vakaana, vaan vaihtelee (Guyton & Hall
2000, 841). Reseptorien lukumäärä ja toisaalta myös ominaisuudet saattavatkin muuttua
mm. harjoittelun myötä (Kadi ym. 2000; Deschenes et al. 1994). Kun hormonia on kohdekudoksissa liikaa, niin aktiivisten reseptorien määrä yleensä laskee (down-regulation)
ja vastaavasti kun hormonista on puutetta, niin aktiivisten reseptorien määrä lisääntyy
(up-regulation) (Ganong 2001, 36). Joissain tilanteissa myös ylimääräisten reseptorien
määrä vähentyy kun hormonia on paljon, mikä vähentää hormonien affiniteettia reseptoreihin (Borer 2003, 43).
Hormonin pitoisuus veressä ja sitä kautta vaikutus kohdekudoksessa riippuu useista
tekijöistä. Näistä tärkeimpiä ovat 1) synteesin, erityksen ja hajotuksen määrä, 2) vuorovaikutukset sitojaproteiinien kanssa, 3) nesteen siirtymiset, 4) etäisyys umpirauhasesta
kohdekudokseen, 5) hormonin aktiivisuuden muuttuminen, 6) veren kertyminen laskimoihin (venous pooling) ja 7) hormonin vuorovaikutus reseptorien kanssa (kuvio 4).
Yleisesti oletetaan, että hormonin pitoisuuden lisääntyessä veressä myös todennäköi-
43
syys reseptorien kanssa vuorovaikutukseen lisääntyy. (Kraemer & Ratamess 2003;
Kontula ym. 2000.) Esimerkiksi liikunnan aikana ja pian sen jälkeen hormonin pitoisuus
veressä voi lisääntyä monesta syystä: mm. hormonin eritys on lisääntynyt, hormonin
vuorovaikutus reseptorien kanssa on vähäisempää, hormonin hajotus on vähentynyt
viskeraalisen verenkierron ollessa vähäisempää (siellä tapahtuu suuri osa hormonien
hajotuksesta) tai koska veriplasman tilavuus on vähentynyt (Borer 2003, 14; Kraemer &
Ratamess 2003). 

