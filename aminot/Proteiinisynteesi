Proteiinisynteesiprosessissa uusien peptidisidosten muodostumiseen aminohappojen
välille vaaditaan paljon energiaa (Hernandez ym. 2000). Pelkästään lisääntynyt energiansaanti ei kuitenkaan lisää proteiinisynteesiä merkittävästi lepotilassa eikä liikunnan
jälkeen (Tipton & Wolfe 2004). Proteiinien nauttiminen vaikuttaa luurankolihaksen
anaboliaan lähinnä lisäämällä proteiinien synteesiä, ei niinkään vähentämällä proteiinien
hajoamista (Tipton ym. 2001; Rasmussen ym. 2000; Biolo ym. 1997). Ravinnon saannin jälkeen proteiinien hajoaminen myös kuitenkin vähenee, tärkeimmän säätelijän ollessa insuliini (Beaufrère ym. 2000).
Uusimpien tutkimusten mukaan tärkeä proteiinisynteesiä lisäävä tekijä on välttämättömien aminohappojen lisääntyminen erityisesti ekstrasellulaaritilassa (veressä), ei niinkään lihassolujen sisällä (Bohé ym. 2003.) Oletettavasti ekstrasellulaaritilassa tai solukalvorakenteissa on jokin sensori, joka välittää vapaiden aminohappojen lisääntymisen
intrasellulaaritilaan, mikä aiheuttaa proteiinisynteesin lisääntymisen (Rennie ym. 2002).
Toisaalta proteiinisynteesiä näyttää kiihdyttävän myös proteiinien hajotuksesta saadut
aminohapot (Tipton & Wolfe 2001), koska proteiinien synteesin ja hajoamisen välinen
positiivinen yhteys on suuri (Tipton ym. 2002; Phillips ym. 1999; Phillips ym. 1997).
Kehossa vain noin 20 % proteiinisynteesissä tarvittavista aminohapoista saadaankin
ravinnosta ja loput 80 % saadaan kierrättämällä proteiinien hajotuksesta saatuja aminohappoja (Wolfe 1992, 377). Muita esitettyjä vaikuttavia tekijöitä proteiinisynteesiin
ovat hormonit, parakriiniset aineet ja vasodilaattorit (Tipton ym. 1999). Lisäksi aminohapoista esimerkiksi leusiinilla on kyky stimuloida suoraan proteiinisynteesiä aktivoimalla mRNA:n translaatiota (Smith ym. 1998). Proteiiniaineenvaihduntaan vaikuttavista hormoneista selvästi merkittävin ravinnon yhteydessä näyttää olevan insuliini
(Tipton & Wolfe 2001; Biolo ym. 1995b). Ravinnon vaikutus proteiinisynteesin kiihtymiseen 1-3 tuntia ravinnonsaannin jälkeen näyttää olevan mRNA:n translaation kiihdyttäminen useiden solun signalointireittien kautta, eikä niinkään geenien transkriptio,
joka oletettavasti myös vaikuttaa, mutta mahdollisesti myöhemmin (Rasmussen &
Phillips 2003).
Jos energiansaanti on energiankulutusta alhaisempi, niin elimistön funktionaalisia proteiineja ja rakenneproteiineja aletaan käyttämään energiaksi lisääntyvässä määrin kor-
jaamaan tätä epäkohtaa (Goranzon & Forsum 1985). Myös alhainen hiilihydraattien
saanti aiheuttaa proteiinien hajoamisen lisääntymisen akuutissa tilanteessa (Børsheim
ym. 2004a; Roy ym. 1997) ja pitemmällä aikavälillä (Lemon & Mullin 1980). Toisaalta
erittäin alhaiseen hiilihydraattien saantiin liittyvät ketoaineiden pitoisuuksien lisääntyminen ja hormonaaliset muutokset näyttävät olevan antikatabolisia luurankolihaksille
(Volek ym. 2002). Alhaiseen hiilihydraattidieettiin liittyy yleensä normaalihiilihydraattista dieettiä korkeampi proteiinin saanti, kuten myös tässä Volekin ym. (2002) tutkimuksessa, mikä varmasti vaikuttaa myös tulokseen. 

Pelkkä liikunta, erityisesti voimaharjoitus lisää yleensä proteiinisynteesiä luurankolihaksissa harjoituksen jälkeen noin 50-100 % (Welle ym. 1999; Phillips ym. 1997; Biolo
ym. 1995a; Chesley ym. 1992). Proteiinisynteesi ei kuitenkaan lisäänny, jos voimaharjoituksen intensiteetti ei ole riittävä (Roy ym. 1997; Tipton ym. 1996). Kuitenkaan oletettavasti myöskään liian kova voimaharjoitus ei sekään ole hyvä lihasten kasvun kannalta (Tipton & Wolfe 2001). Liikunnan aikana lihasten proteiinien synteesi joko laskee
(Bylund-Fellenius ym. 1984), pysyy ennallaan (Carraro ym. 1990) tai jopa nousee (oletettavasti sarjapalautusten aikana) jos harjoitusta edeltää proteiineja sisältävä ravinto
(Tipton ym. 2001). Liikunnan aikana lihasproteiinien hajoaminen yleensä lisääntyy
(esim. Rennie ym. 1981), mutta pysyy mahdollisesti ennallaan jos harjoitusta edeltää
proteiinipitoinen ravinto (Tipron ym. 2001). Proteiinisynteesi on vielä välittömästi harjoituksen jälkeen tutkimuksissa yleensä ollut vähentynyt, eikä tiedetä tarkalleen hetkeä,
jolloin proteiinisynteesin lisääntyminen alkaa (Layman 2002). Pitkänen ym. (2003a)
raportoivat, että voimaharjoituksen lihasten proteiinisynteesiä ja proteiinien hajotusta
lisäävä vaikutus oli havaittavissa paastotilassa lepotilaan ja kontrolliryhmään verrattuna
selvästi 195 minuuttia voimaharjoituksen jälkeen, mutta vain lievästi 135 minuuttia aiemmin. Ihmisillä tehdyissä muissakin tutkimuksissa proteiinisynteesin on havaittu
kiihtyvän kolmen tunnin sisällä voimaharjoituksen jälkeen (Phillips ym. 1997; Biolo
ym. 1995). Lihasten proteiinisynteesin on osoitettu olevan kiihtynyt vielä 48 tuntia ja
vastaavasti proteiinien hajoamisen 24 tuntia voimaharjoituksen jälkeen voimaharjoittelua harrastamattomilla koehenkilöillä (Phillips ym. 1997). 
Voimaharjoituksen jälkeisen akuutin lihasten proteiinisynteesin ja proteiinien hajotuksen on osoitettu olevan vähäisempää voimaharjoittelua harrastaneilla harjoittelemattomiin nähden, kun harjoituksen intensiteetit olivat suhteellisesti samanlaiset (Phillips ym.
1999). Lisäksi aloittelijoilla voimaharjoittelun jälkeen proteiinisynteesin on todettu vähentyvän, kun alku- ja loppumittausten harjoitusintensiteetit olivat absoluuttisesti samanlaiset (Phillips ym. 2002). Syy tähän johtuu mahdollisesti ainakin osittain voimaharjoituksen aiheuttamista vähäisemmistä vaurioista lihaksen proteiineihin kokeneemmilla voimaharjoittelijoilla verrattuna aloittelijoihin (Gibala ym. 2000; Gibala ym.
1995), koska proteiinien hajoamisella ja synteesillä on yhteys (esim. Phillips ym. 1999).

Voimaharjoittelun tiedetään
muuttavan mm. luurankolihasten proteiinien laatua esimerkiksi muuttamalla MHC:n
rakennetta IIX:stä IIA:ksi (Putman ym. 2004; Campos ym. 2002). Kuormitukseen liittyvistä tekijöistä proteiinisynteesin stimuloijiksi luurankolihaksissa on ehdotettu mm. kudoksiin kohdistuvaa mekaaninen venytystä, kasvutekijöitä ja hormoneja sekä muita
metabolisia muutoksia kuten proteiinien hajotusta, solunsisäisen kalsiumin muutoksia ja
hypoksiaa (Psilander ym. 2003; Tipton & Wolfe 2001; Viru & Viru 2001, 15-16).

Kun voimaharjoitus ja proteiinien saanti yhdistetään, niin proteiinisynteesi lisääntyykin
huomattavasti enemmän kuin pelkän liikunnan tai proteiinien saannin vaikutuksesta
(Rasmussen ym. 2000; Tipton ym. 1999; Biolo ym. 1997). Voimaharjoituksen jälkeen
hiilihydraattien nauttiminen aminohappojen lisäksi on selvästi tehokkaampaa lihasten
proteiinitasapainon kannalta kuin pelkkien aminohappojen tai hiilihydraatin nauttiminen
(Miller ym. 2003; Rasmussen ym. 2000). Aminohappojen ja hiilihydraattien vaikutukset
proteiinimetaboliaan ovat kuitenkin lyhytaikaisia. Proteiininettotasapaino on huipussaan
noin 30 minuuttia niiden nauttimisen jälkeen ja palaa lähtötasoon 30 minuuttia myöhemmin (Miller ym. 2003; Børsheim ym. 2002). Edellä mainittuihin nähden hitaammin
vaikuttavan proteiinin, kuten heran lisääminen pidentää huomattavasti aminohappo-hiilihydraattiyhdistelmän vaikutusta proteiinimetaboliaan voimaharjoituksen jälkeen ja
aiheuttaa uuden proteiinisynteesin nousun myöhemmin em. nopean alun nousun jälkeen
(Børsheim ym. 2004b). Tämä on oletettavasti tärkeää, koska insuliinin suurin vaikutus
proteiinimetaboliaan näyttää olevan vasta noin kaksi tuntia hiilihydraattien nauttimisen
jälkeen (Miller ym. 2003).

Tutkimusten mukaan aminohapoista vain välttämättömien nauttiminen voimaharjoituksen jälkeen lisää lihasten anabolista tilaa, lähinnä proteiinisynteesin lisääntymisen
kautta (Børsheim ym. 2002; Smith ym. 1998). Niinkin pieni määrä kuin kuusi grammaa
välttämättömiä aminohappoja lisää voimaharjoituksen jälkeen proteiinisynteesiä
(Børsheim ym. 2002). Tiptonin ym. (2002) tutkimuksessa osoitettiin, että proteiinisynteesin lisääntyminen voimaharjoituksen ja aminohappojen nauttimisen vaikutuksesta on
lisä normaaliin päivittäiseen proteiiniaineenvaihduntaan. Näin ollen ravinnon ja kuormituksen nettovaikutus proteiinitasapainoon on positiivinen myös pidemmällä tähtäimellä, eikä siis ole vain väliaikainen nousu, jonka jälkeen tapahtuu mahdollinen lasku
normaalia tilannetta alemmas nettovaikutuksen ollessa nolla. Børsheim ym. (2004b)
arvioivat, että heidän tutkimuksessaan voimaharjoituksen jälkeen nautittu yhdistelmä
hiilihydraattia (77,4 g), heraa (17,5 g) ja aminohappoja (4,9 g) aiheutti noin 24 g netto-
lisäyksen jalkalihasten koossa (veden osuus arvioitiin olevan 73 %) kolmen tunnin aikana harjoituksen jälkeen. Pelkän hiilihydraatin (100 g) vaikutus oli noin 6 g. Verrattuna aikaisemman tutkimuksen 12 grammaan välttämättömiä aminohappoja (n. 26 g
nettolisäys) (Børsheim ym. 2002), kokonaisen proteiinin kuten heran vaikutus näyttäisi
olevan yhtä tehokas yhdistelmään välttämättömiä aminohappoja verrattuna, ainakin kun
proteiiniin on lisätty myös nopeasti vaikuttavia aminohappoja mukaan. 

Levenhagenin ym. (2001) tutkimuksessa proteiini-hiilihydraatti-rasvayhdistelmän nauttiminen välittömästi harjoituksen jälkeen aiheutti suuremman proteiinisynteesin lihaksessa verrattuna samaan yhdistelmään kolme
tuntia myöhemmin. Rasmussenin ym. (2000) tutkimuksessa aminohappo-hiilihydraattiyhdistelmän nauttiminen tunti ja kolme tuntia voimaharjoituksen jälkeen vaikuttivat
yhtä positiivisesti lihaksen proteiinisynteesiin ja nettotasapainoon. Tätä tulosta tukee
myös Børsheimin ym. (2002) tutkimus, jossa 6 g aminohappoja tunti voimaharjoituksen
jälkeen aiheutti samanlaisen anabolisen vasteen lihaksessa kuin vastaavan juoman nauttiminen tunti myöhemmin. 

