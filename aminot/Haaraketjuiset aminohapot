Haaraketjuiset aminohapot ovat valiini, leusiini ja isoleusiini (BCAA). Ne ovat kaikki
välttämättömiä aminohappoja. Ravinnossa niitä saadaan yhteenlaskettuna yli 20 % kaikista aminohapoista. (Layman 2002.) Leusiini (ja osittain isoleusiini) voidaan muuttaa
asetyylikoentsyymi-A:ksi ja näin hapettaa suoraan luurankolihaksessa (Wagenmakers
2001, 129). BCAA:t voivat luovuttaa aminotransferaasin avulla lihaksessa aminoryhmän pyruvaatille, jolloin muodostuu alaniinia, tai α-ketoglutaraatille, jolloin muodostuu
glutamaattia ja lopulta glutamiinia. Alaniini ja glutamiini kulkeutuvat veressä eri kudoksiin glukoosintuottoon ja energiaksi. (Layman 2002.) Haaraketjuisten aminohappojen hajotuksessa syntyy lisäksi välituotteita sitruunahappokiertoon ja tästä syystä niiden
saannista voi olla myös hyötyä, koska on esitetty, että yksi syy väsymykseen liikunnan
aikana on juuri näiden välituotteiden vähentyminen lihaksista (Gibala 2001). Haaraketjuisten aminohappojen saannilla voi olla myös suojaava vaikutus lihaksen glykogeenin
kannalta, kun lihaksen glykogeenivarastot ovat vähentyneet (Mero 1999). BCAA:n
nauttiminen vähentää aminohappo tryptofaanin pääsyä aivoihin, jolloin väsymystä aiheuttavan serotoniinin synteesi vähenee (Newsholme ym. 1992). Toisaalta BCAA:n nauttiminen voi lisätä väsymystä lisäämällä veren ja lihaksen ammoniakin määrää. Näyttääkin yleisesti ottaen siltä, että BCAA:n nauttiminen ei vaikuta suorituskykyyn.
(Hargreaves & Snow 2001; Wagenmakers 2001, 119-127.) BCAA:n nauttimisen on
todettu vähentävän kehon rasvan määrää vähäenergisen dieetin aikana, erityisesti viskeraaliselta alueelta (Mourier, ym. 1997). Harjoitusta edeltävä proteiini ja aminohappoyhdistelmät kuten BCAA näyttävät vähentävän myös lihasten proteiinien hajotusta harjoituksen aikana (Miller ym. 2002). 
