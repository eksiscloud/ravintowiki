Ihmisten suositus ilmoitetaan usein RDA:na eli suositeltuna päivätarpeena. Proteiineissa se perustuu keskiarvoon 0,6 grammaa, johon on lisätty keskihajonta 0,2 grammaa eli yhteensä 0,8 g/kg/vrk. Se ei huomioi ikää, terveyttä tai rasitusta, ja onkin erinomainen esimerkki siitä, että suosituksia tulee pitää tarvittavan saannin alarajana. Ylipäätään liikunnan ja rasituksen merkityksestä proteiinisaannille on tullut eräänlainen kuuma peruna, josta väännetään edelleenkin. Osa tutkimuksista on vakaasti sitä mieltä, että tarve ei suuremmin kasva ja osa, että lisää tarvitaan ehdottomasti - ja sen jälkeen riidellään määristä sekä minkä tyyppistä proteiinilisää tarvitaan.

Kaksi asiaa tiedetään kuitenkin varmuudella. Rasituksen jälkeen proteiini nopeuttaa palautumista, ja koirilla rasittavassa työssä alhainen, mutta suositusten mukainen, proteiinien saanti näkyy veriarvojen heikkenemisenä - vaikkakin varsinainen ns. atleettianemian pitäisikin olla koirilla pelkästään teoreettinen tila. Itselläni on kokemusperäistä tietoa, että kyseessä ei ole teoreettinen vaan käytännön uhka koirilla, joilla on paljon lihasmassaa, liikkuvat erittäin rasittavasti eivätkä saa riittävästi hyvälaatuista proteiinia ruuastaan.

== Rasitus ja proteiinien tarve ==

Aikuisella koiralla käyttö siis ratkaisee proteiinitarpeen. Greyhoundeilla tiedetään, että peruskuntokauden lihaskasvun aikana tarvitaan korkeampaa proteiinia, mutta kun lihaskunto on saavutettu, niin tarve itseasiassa laskee. Ylläpito tarvitsee vähemmän kuin rakentaminen. Kilpaileminen sen sijaan nostaa taas proteiinien tarvetta. Valjakkokoirilla tiedetään tutkimusten perusteella, että proteiinien laskeminen näkyi veriarvoissa hemoglobiinin heikentymisenä. Työ tarvitsee korkeampaa ja parempilaatuisempaa proteiinia. 

Ihmistutkimuksissa on selvinnyt, että proteiinin saannilla vaikutetaan tuloksiin, ja tarve nousee huomattavastikin rasituksen mukaan. Kun voimalajeissa nostettiin 0,9 g/kg päiväsaanti tasolle 2,4 g/kg, niin proteiinisynteesi kiihtyi huomattavasti. Kestävyysliikunnassa aletaan rasituksen kasvaessa hapettamaan aminohappoja energiaksi, jolloin tarve nousee lähes kaksinkertaiseksi. Voimaharjoittelu nostaa tarpeen yli kaksinkertaiseksi, mutta tämä ei liity energian tuotantoon vaan uuden lihasmassan rakentamisen ja lihasvaurioiden korjaamisen vaatimaan proteiinisynteesiin. Lihaksen käyttö ja treenaus tosin itsessäänkin jo suojaa sitä vaurioilta, joten oletetaan, että ihmisillä pätee sama kuin greyhoundeilla: kokeneempi ja valmiimpi tarvitsee itseasiassa hieman vähemmän proteiinia.

Tutkijoiden mukaan fyysinen rasitus ei käytännössä ihmisillä nosta proteiinien tarvetta. Urheilijat itse ovat kokeneet asian juuri päinvastoin, eikä siitäkään päästä yli eikä ympäri, että kun tiedetään esimerkiksi haaraketjuisten aminohappojen lisäävän proteiinisynteesiä, niin lisäproteiineja on pakko ottaa. Suuremmat lihakset tuottavat enemmän voimaa, ja useimmiten haetaan nimenomaan voimaa. Lihastenkin kasvun yhteydessä puhutaan usein hypertrofiasta. Se on solujen ja sitä myötä myös elimen liikakasvua. Lihastreenissä siis haluttu ja kaivattu asia. Ihmisillä tutkimusten mukaan suurin mahdollinen hypertrofia on alle puoli kiloa viikossa. Kun tuohon oletetaan lihaksille 20 prosentin osuus, niin ihmisillä päästäisiin lihasten proteiinien kasvussa 15 grammaan ja 30 kg koiralla puhuttaisiin samoissa suhteissa maksimissaan ehkä noin viiden gramman tasosta rodusta ja sen rasvaprosentista riippuen.

Joka tapauksessa lihaskasvu on niin hidasta, että se ei itsessään vaatisi sen suurempia proteiinilisiä. Ongelmaksi muodostuu se, että elimistö ei varastoi aminohappoja. Jo pelkästään peruskoiran elimistö uusiessaan kuolleita tai vahingoittuneita soluja, sekä rakentaessaan kokonaan uutta, tarvitsee aivan toisen kokoluokan proteiinimääriä. Ihmisillä on laskettu, että 70 kg miehellä proteiinien vaihtuvuus vuorokaudessa olisi 300 gramman luokkaa. Jos proteiinien saanti ei kohdistu siihen hetkeen jolloin tarvetta on, niin puute otetaan jostain muualta ja se varasto on lihakset. Siksi jatkuva ja riittävä saanti on turvattava, varsinkin rasituksen jälkeen, ellei sitten tavoitteena ole nimenomaan eräänlainen lihasmassan jojo-ilmiö - samaan tapaan kuin laihdutuksessa. Ensin puretaan lihaksia, että saadaan normaalit huoltotoimenpiteet suoritetettua ja sitten syödään, jotta saataisiin lihaskato korvattua ja jopa uutta rakennettua.

== Tarkan tarpeen vaikeus ==

Proteiinien tarve muodostuu niin monesta eri tekijästä, että tarkka laskeminen on mahdotonta. Proteiinien tarve muodostuu iästä (pennuilla korkeampi), sukupuolesta (uroksilla korkeampi), painosta ja ruumiin rakenteesta, aineenvaihdunnan tehokkuudesta, ulkolämpötilasta, rasituksesta niin keston kuin intensiteetin suhteen, ruuan proteiinimäärästä ja aminohappokoostumuksesta, muista ruuan proteiinien imeytymiseen vaikuttavista asioista (rasva ja kuitu), yksilöstä ylipäätään jne. Jos unohdetaan kaikki muut tekijät, ja keskitytään pelkästään rasitukseen, niin rasituksen tyyppi on otettava huomioon kun arvioidaan ruuan proteiinisisällön riittävyyttä ja proteiinilisien käyttöä.

Anaerobisessa suorituksessa, eli akselilla vinttikoirat ja agilitykoirat, proteiinien tarve laskee kun lihasmassaa on riittävästi tarvittavan voiman tuottamiseen, eikä uutta lihaksistoa tarvitse enää kasvattaa. Tarve rajoittuu silloin lähinnä rasituksen jälkeisen lihasvaurioiden korjaamiseen - joita tulee ihan aina ja jokainen kerta - sekä katabolisen eli lihassoluja purkavan tilan kääntämiseen anaboliseksi eli uutta rakentavaksi. Painopiste on siis palauttavassa proteiinien saannissa. Mutta lisääntynyt proteiinisynteesi vaatii grammoissa ikään kuin kertasuorituksena enemmän kuin kestävyyslajit.

Aerobinen suoritus, eli esim. hiihtäjät, pyöräilijät, canicross, valjakot ja metsästyskoirat, muuttaa tarvetta verrattuna anaerobisiin koiriin. Vaikka koirat ovatkin lajityypillisesti rasvan käyttäjiä, ja valjakkotutkimuksissa puhtaassa energian tuotannossa [[Rasva|rasva]] on huomattavasti parempi kuin [[hiilihydraatit]] 5-0 (anaerobisessa sprintissä puntit on tasan), niin koiran ollessa hiilihydraattivoittoisella kuivamuonalla niiden elimistö toimii hieman kuin ihmisellä. Lisäksi määrätyt perusasiat toimivat ylipäätään nisäkkäillä samantyyppisesti, eivätkä mitokondriot ja solutason energian tuotto ota kantaa eläinlajiin. Ihmisillä aerobinen suoritus lisää proteiinien hapettamista energiaksi, vaikka normaalisti proteiinien aminohapot ovatkin energian tuotossa käyttöjärjestyksen viimeisiä. Ihmisillä liikunnan vaatimasta energiasta 3 - 6 % tuotetaan proteiineilla ja kun kesto ja tahti nousevat, niin samalla lisääntyy myös proteiinien poltto kaloreiksi.

Yleisellä tasolla rasitus vähentää [[proteiinisynteesi]]ä luurankolihaksissa. Sen sijaan energian tuottaminen proteiinien aminohapoilla nousee 10 - 15 prosenttiin kokonaisenergiasta, jos anaerobinen rasitus on riittävän kovaa<ref>Tipton KD, and Wolfe RR (1998). Exercise-induced changes in protein metabolism. Acta Physiol Scand, 162, 377-387</ref>.

Aminohappojen muuttuminen proteiineiksi on vaikeasti mitattava asia, ja usein mitataankin elimistön typpitasapainoa ja sen vaihteluja, koska ilman typpeä ei proteiinisynteesi toimi - [[typpi]] on aminohapon perusrakennusaine. Näiden mittausten mukaan ihmiskestävyysurheilijoilla proteiinien tarve nousee 50 - 75 % ja voimailupuolella (jota myös koirien anaerobinen treeni ja suoritus hyvin pitkälle on) jopa 100 %. Kestävyyssuorituksissa kasvanut tarve johtuu siis lisääntyneestä aminohappojen hapetuksesta kaloreiksi ja jouleiksi, kun taas sprintti- ja voimalajeissa lisääntyneestä uuden lihasmassan rakentamisesta ja vanhan korjaamisesta - kasvaneesta [[Proteiinisynteesi|proteiinisynteesistä]].

Koska naisilla pienemmästä lihasmassasta johtuen myös proteiinien suhteellinen tarve on miestä alhaisempi, niin voitaneen vetää suora johtopäätös, että samanlaisella ruumiinrakenteella, samassa rodussa ja samalla rasitustasolla nartut tarvitsevat hieman vähemmän proteiineja ravinnossaan. Tämä toteutuu käytännössä niinkin yksinkertaisesti kuin vain syömällä vähemmän.

== Proteiinilisät tarvittaessa ==
Kun miettii, että laittaako koiran ruuan joukkoon [[Kananmuna|kananmunaa]], [[Raejuusto|raejuustoa]] tai tarkemmin suunniteltua [[Proteiinilisät|proteiinilisää]], niin täytyy pitää mielessä yksi asia: suositeltu saanti ei ole sama kuin optimaalinen, paras mahdollinen saanti. On eri asia pysyä hengissä kuin pyrkiä kehittämään kuntoa ja suoritusta. [[Maissi|Maissilla]], [[Riisi|riisillä]] tai [[Vehnä|vehnällä]] saadaan nostettua proteiinipitoisuudet suositellun saannin tasolle, mutta silti niistä puuttuu välttämättömiä aminohappoja. Rasituksen jälkeen voidaan antaa hieman valkuaista, mutta jos lisä ei sisällä riittävästi BCAA:ta eli [[Haaraketjuiset aminohapot|haaraketjuisia aminohappoja]], niin kipeästi lisäproteiineja huutava reisilihas ei saakaan juuri niitä rakennusaineita, joita se tarvitsisi.

Sanotaan, että kaikki tarvittava saadaan tasapainoisesta ruuasta. Tämä pitääkin paikkaansa normielämässä, mutta ei enää kun aletaan tehdä tavoitteellista työtä tai ylipäätään nostetaan rasitusta ylös. Toki proteiinia voidaan nostaa ylös lisäämällä ruokaa. Samalla nostetaan rasvan määrää, jolloin vastaan tulee ensin lihominen - joka ei välttämättä ole haluttua, jos kehoa pitäisi saada omin voimin eteenpäin - ja sen jälkeen ruoka-annoksen suuruus. Kananmunaakaan ei voida määrättömästi lisätä aivan samasta syystä: rasva nousee samalla. Jotkut ratkaisevat tilanteen vaihtamalla lihalla olevan koiran naudasta hevoseen. Muuten hyvä, koska hevosessa on kuitenkin kohtuullisen korkea proteiini, mutta kun kaikkien osasten summan täytyy olla sata, niin proteiinin noustessa rasva tipahtaa alas. 36 kg sohvakoiran tasolla energian kulutuksen suhteen oleva greyhound-uros ei kykene syömään hyvälaatuista hevosta riittävästi, että se pystyisi saamaan tarvittavat proteiinit JA riittävän määrän rasvaa grammoina.

Vaihtoehdot ovat vähissä. [[Lisäravinteet|Lisäravinteita]], tässä tapauksessa proteiinia, ei voida välttää.

Urheilumaailmassa ajatellaan usein, että yksittäisten vapaiden aminohappojen nauttiminen olisi tehokkaampaa lihasmassan kannalta verrattuna ravinnon kokonaisiin proteiineihin. Ruuansulatus hidastaisi kuitenkin aminohappojen saantia, joten proteiinilisien käyttö palvelee tavoitteellista fyysistä harrastamista paremmin. Tiedetään myös, että di- ja tripeptidit imeytyvät nopeammin kuin vapaat aminohapot ja peptideillä typen varastointi olisi tehokkaampaa vapaisiin aminohappoihin verrattuna. Peptidien alhaisempi osmolaliteetti (liuenneiden aineiden määrä eli yksinkertaistaen liukoisuus) on myös etu yksittäisiin vapaisiin aminohappoihin verrattuna<ref>Fürst, P. 2001. New developments in glutamine delivery. Journal of Nutrition 131, 2562S-2568S.</ref>. Vapaita aminohappoja sisältävien tuotteisen valmistaminen on kalliimpaa. Suurempi haitta lienee kuitenkin se, että yksittäisten vapaiden aminohappojen nauttiminen aiheuttaa helpommin vatsa- ja suolisto-oireita<ref>Groff, J.L. & Gropper, S.S. 2000. Advanced Nutrition and Human Metabolism p.175.</ref>. Tosin vatsaoireilu lisääntyy helposti muutenkin, jos proteiinilisiä nautitaan isompia määriä. Tuon takia moniin tuotteisiin on lisätty ruuansulatusentsyymejä.

Hyvälaatuinen ja riittävä proteiini siis rakentaa kehoa, pitää veriarvot kuosissa ja vastustuskyvyn terässään. Ja mikä mukavinta - aika usean omistajan ja koiran kannalta - vaikka (tai siis sen takia) ei aktiivisesti liikkuisikaan, niin korkeampi proteiini yhdistettynä pieneen määrään hiilihydraattia auttaa laihtumaan.

== Proteiinien antamisen ajoitus ==
Mahdollisimman suuret proteiinimäärät eivät auta mitään, mutta kun ajoitus tehdään oikein, niin saadaan paras mahdollinen vaste. 40 minuuttia rasituksen jälkeen ei proteiinien mukana tarvita periaatteessa hiilihydraatteja, koska maksan glykogeeni palautuu ilman insuliiniakin. Mutta ylipäätään on tärkeämpää saada lihasten proteiinisynteesi käyntiin, eikä tankata glykogeenia maksaan. Siksi pelkällä hiilihydraatilla ei tee mitään, sillä se on vain avain soluihin - aukaisee, eikä tee muuta. Mutta jos pieneen määrään hiilihydraattia lisätään proteiineja, niin avoimesta ovesta saadaankin sisälle aminohappoja ja tehdas pyörimään.

Proteiiniaineenvaihdunta on koholla jopa 48 tuntia suorituksen jälkeen. Mitä raskaampaa työtä on tehty, niin sitä kauemmin tuo kestää. Kertoo kahdesta asiasta. 

Ensinnäkin työ aiheuttaa aina vaurioita, joiden korjaaminen kestää. Toiseksi työ lisää tarvetta rakentaa uutta, eikä sekään hetkessä käy. Miettimisen arvoinen asia kaikille heille, joiden mielestä kovaa rasitusta voidaan toistaa päivä toisensa jälkeen, koska vain työ on treenaamista - ei lepo treenin välillä. Jos jätetään lepo väliin, niin ihmisillä taukoamatta treenaava voimailija menettää n. 12 % voimastaan kahdessa viikossa. Vinttikoiria, ja varsinkin greyhoundeja, pidetään joskus liian laiskoina, mutta sprinttisuoritusta tekevien agility-treenareidenkin kannattaa muistaa, että sama kaksi viikkoa taukoamatonta työtä pienentää nopeiden lihassolujen pinta-alaa kuutisen prosenttia. Nyrkkisääntönä pidetään, että proteiinilisä on otettava puolesta tunnista viimeistään kahden tunnin kuluttua rasituksesta, jotta saataisiin paras mahdollinen hyöty.

Tuohon nyrkkisääntöön on kuitenkin olemassa poikkeus, ja se on vanhukset. Iäkkäämmälle on annettava proteiinit välittömästi rasituksen jälkeen.

Toiseksi treenityyppi vaikuttaa asiaan, sillä aikaero kahteenkin tuntiin vaikutti eniten tyypin II lihassoluissa, eli anaerobisessa suorituksessa. Sprinttikoirille on siis proteiinilisä annettava aikaisemmin rasituksen loppumisesta kuin kestävyyssuorituksessa. Jos odottaa kolmekin tuntia, niin alkaa olla myöhässä. 

Rottakokeiden perusteella heti rasituksen jälkeen annettu ateria lisäsi lihasmassaa, mutta vähensi rasvan kertymistä. Ylipäätään lihasten aminohappojen ja glukoosin otto oli suurempaa heti rasituksen jälkeen kuin kolmen tunnin kuluttua. Työn jälkeen verenkierto on tehokkaampaa ja solujen insuliiniherkkyys parempi. Kahden tunnin kuluttua tuleekin hetkellinen insuliiniresistenssi, mutta kuuden tunnin sisällä herkkyys nouseekin korkeammalle kuin mitä se oli ennen rasitusta. Sprintti- ja voimasuorituksissa tilanne on hieman kehnompi. Kun aiheutetaan lihaksille enemmän vaurioita, niin herkkyys insuliinille voi kärsiä jopa 24 tunniksi.

Tässä kannattaa erottaa kaksi asiaa toisistaan. Lisäravinteiden antaminen treenin jälkeen ja kilpailuissa. 

Jos koira tekee yhden ainoan suorituksen, tai useamman lyhyen ajan sisällä, niin ruokinta ja palauttaminen tehdään kuten treenin jälkeen. Mutta jos päivä pitenee, niin kesken kilpailusuoritusten ei aleta antamaan palauttavia aterioita. Kun annetaan ruokaa, tai mitä tahansa, joka vaatii tehokkaampaa sulatusta, niin verenkiertoa siirretään lihaksista ruuansulatukseen ja insuliinipiikin jälkeen verensokerin muutokset aiheuttavat väsymisen ja kehnomman keskittymiskyvyn. 

Usein välipaloja, ja nimenomaan hiilihydraattipitoisia, perustellaan energiatankkauksella. Alle tunnin tauoilla ei saada tankattua kaloriakaan lihaksiin, mutta kylläkin väsytettyä insuliinin heittelyillä. Sama pätee proteiinilisillä, jos ajatuksena on ollut rakentaa äkkiä lihaksistoa lisää kiihdytetyn proteiinisynteesin avulla. Pieleen menee, eikä juuri saatuja vammojakaan saada hoidettua - mutta kylläkin nestetasapaino heittelee. 

Kun treenipalautuksessa keskitytään mahdollisimman nopeaan palautumiseen, katabolian pysäyttämiseen ja proteiinisynteesin käynnistämiseen, niin kilpailusuoritusten välillä keskitytään mahdollisimman tehokkaaseen elimistön happamuuden laskemiseen, nimenomaan [[Maitohappo|maitohapon]], ja nestetasapainon korjaamiseen.

== Nopeusharjoittelu ==
Monet pyrkivät tehostamaan treenausta ja kilpailusuoritusta lisäravinteilla. Vaikka joskus seuraus onkin buustaava, niin ajattelun lähtökohta on silloin väärä. Lisäravinteiden ensisijainen tarkoitus on paikata ravinnon puutteita ja tyydyttää rasituksen aiheuttamat lisätarpeet. Viime kädessä koira yritetään pitää aktiiviuransa ajan ehjänä sekä saada niin terve ja pitkäikäinen eläkeläinen kuin mahdollista. Ei [[E-vitamiini|E-vitamiinia]] anneta siksi, että koira kulkisi sillä nopeammin, vaan estämään rasituksen ja rasva-aineenvaihdunnan aiheuttamien [[Antioksidantit|vapaiden radikaalien]] tekemät tuhot.

Tähänkin pätee vanha hokema: on eri asia syödä pysyäkseen hengissä, kuin syödä ja hyödyntää syöty optimaalisesti.

Mutta toki suorituksen parantamiseen tähtääviä lisäravinteitakin löytyy. Vaikkapa [[kreatiini]]. Tiedän greyhoundeja, jotka syövät aminohappoja purkista enemmän kuin mitä saavat ruokaa. Pientä liioittelua tuossa ehkä oli, mutta vain vähän. Vaikka pääsääntöisesti aminohappolisät ovatkin greyhoundeille turhia perusruokinnan korvaamisessa, niin paikka paikoin niitäkin kannattaa harkita. Varsinkin jos lompakossa on ylimääräistä rahaa. Mutta kenelläkään ei ole tietenkään mitään sitäkään vastaan, että lisäravinteilla - laillisesti ja kustannustehokkaasti - saadaan terveyden lisäksi myös parempaa suorituskykyä.

Greyhoundien ravinnossa on aina suosittu korkeaa proteiinia. Luokkaa 36 prosenttia (joka johtui vain erään kuivamuonavalmistajan yhden ruuan raakaproteiinimäärästä). Yli 30 prosenttia kuiva-aineesta on kuitenkin yleisesti pidetty suositeltavana kilpailukauden ruokinnassa. Käytäntö on kuitenkin osoittanut, että matalammallakin pärjää, jos rasvansaanti on kunnossa. Kananmunia käytetään lihan jatkona melkoisen yleisesti, ja suurimpana syynä on nimenomaan proteiinien nosto, vaikka munassa on paljon muutakin arvokasta.

Ruuan korkean proteiinin avulla pyritään estämään koirien sairastuminen rasitusvammoihin tai rasituksesta johtuvaan [[Anemia|anemiaan]]. Vaikka varsinainen urheilijan anemia (atleettianemia, sport anemia) onkin vinttikoirilla ja greyhoundeilla harvinainen, niin eräällä tavalla lievempi versio siitä tunnetaan. Se liittyy kylläkin enemmän yleisempään ylikuntoon, mutta ruuan matala proteiini altistaa myös samalla anemiaan. Tai sitten matalan proteiinin kanssa kulkee usein käsi kädessä matala rasva sekä riittämätön [[Vitamiinit|vitamiinien]] ja [[Mineraalit|mineraalien]] saanti.

Kun on annettu koiralle proteiiniruokaa, tai käytetty aminohappolisää, niin maksassa tapahtuu ohimenevä [[Proteiinisynteesi|proteiinisynteesin]] lisääntyminen. Silloin korvataan rasituksessa menetyt proteiinit. Maksassa syntyy ihmisillä 50 grammaa uusia proteiineja päivässä, mutta lihaksiin asti niistä pääsee melkoisen vähän. Suurin osa on [[Albumiini|albumiinia]], veren hyytymistekijöitä ja kuljetusproteiineja. Kaiken kaikkiaan koiran proteiinin tarve laskee, kun kasvu loppuu ja ensimmäinen lihaksia kasvattava treenikausi on tehty. Sen jälkeen ei ole enää tarvetta rakentaa suuria määriä uutta lihaskudosta, vaan tyydytään ylläpitämään olevaa.

Proteiinien käyttöä ja aitoa tarvetta on tutkittu huomattavan vähän nimenomaan nopeusharjoituksissa. Ihmisillä vähän ja koirilla vielä vähemmän. Tutkimusten painopiste on ollut kestävyysurheilussa sekä voimalajeissa. Ihmispuolella kutenkin pidetään nyrkkisääntönä, että nopeuslajien suositukset ovat samantyyppisiä kuin voimalajeissakin. Ei paljoa lohduta koirapuolella, koska voimasuosituksia ei ole kuin weight pullling ja kaikki vähä mikä löytyy, perustuu kestävyyspuolen valjakkokoiriin.

Vinttikoirilla sekä agilityssä on kuitenkin aivan sama ongelma kuin ihmisissä hyppääjillä ja sprinttereillä. Olisi saatava maksiminopeus ja -voima mahdollisimman pienellä lihasmassalla, koska mitä suurempi massa on, niin sitä enemmän tarvitaan voimaa sen kuljettamiseen - on fiksumpaa käyttää sama voima pienemmän massan liikuttamiseen. Bodarit tarvitsevat massavaa ulkonäköä, voimanostajat sekuntien räjähtävää voimaa, uimareilla kannattaa vesi ja pyöräilijöillä polkupyörä ja ketjujen vaihteisto hoitaa voimanvälityksen. Siksi sprinttijuoksijoilla ei mahdollisimman suuri lihasmassa ole koskaan ollut arvo sinänsä ja kaikki, jotka nostavat enemmän massaa kuin antavat suhteessa voimaa, ovat vähintään turhia - jopa haitallisia. Tämä tuo mm. mukanaan rajoituksia energiansaantiin varsinkin kilpailukaudella - kilon ylipaino hidastaa greyhoundia luokkaa 0,2 - 0,3 sekuntia.

Meidän on siis taas kerran tässäkin tyydyttävä humaanipuolen tutkimuksiin ja yritettävä arvailla mitkä niistä ovat siirrettävissä koiran elimistöön ja metaboliikkaan. Noiden arvailujen perusteella on siis päätettävä onko koirille aminohappolisistä mitään hyötyä. Kyllä, vakaata uskoa tarvitaan ja paljon.

Pitkänen ym. (2002<ref>Pitkanen H, Mero A, Oja SS, Komi PV, Rusko H, Nummela A, Saransaari P, Takala T. Effects of training on the exercise-induced changes in serum amino acids and hormones. Journal of Strength and Conditioning Research, 01 Aug 2002, 16(3):390-398</ref>) tutki voimaharjoituksen ja kahden erilaisen juoksuharjoituksen vasteita plasman aminohappopitoisuuksiin teholajien urheilijoilla. Tulosten mukaan voimaharjoitus aiheutti kahteen muuhun harjoitukseen verrattuna erilaisen vasteen aminohappopitoisuuksissa. Voimaharjoitus laski kaikkien aminohappojen pitoisuuksia veressä, kun taas juoksuharjoitusten vaikutuksesta alaniini ja glutamaattipitoisuudet nousivat. Lyhyen juoksuharjoituksen jälkeen myös arginiinin ja tauriinin pitoisuudet nousivat plasmassa. Huomioitavaa kuitenkin oli, että kaikki harjoitukset laskivat niiden välttämättömien aminohappojen määrää, jotka pääosin vaikuttavat lihaksen anaboliaan. Alaniinin voimakas nousu viittaa siihen, että alaniini/[[glukoosi]]-sykliä käytetään [[Energia|energian]] tuottamiseen kuormituksessa. Tässä tutkimuksessa koehenkilöiden proteiinin saanti oli noin 1,3 g/kg/päivä. Tuloksista voi päätellä, että nopeuslajin urheilijan tulee saada ravinnostaan hyvin erityisesti välttämättömiä aminohappoja.

Mikäli käytetään lihaa, niin perussaannin suhteen puutosta ei pitäisi tulla. Toivottavasti sama pätee hyvälaatuisessa kuivamuonassakin, mutta siinä aletaan vaatia jo uskoa, koska kuivamuonien aminohappokoostumuksen selvittäminen on kuluttajalle mahdotonta.

Käytännössä kaikki tutkimukset, joihin olen törmännyt, ovat perustuneet kahteen lähtökohtaan. Ensinnäkin todistamaan [[Hera|heran]] ylivoimaisuutta [[Kaseiini|kaseiinin]] suhteen. Toiseksi todistamaan kuinka paljon lihasmassaa ja sitä kautta lihasvoimaa on saatu aikaiseksi. Kiistämättä kaseiini toimii - voimailulajeissa ja erittäin suurilla annoksilla. Sprintillä hyötyä en ole havainnut, mutta palauttamisessa esimerkiksi [[Haaraketjuiset aminohapot|haaraketjuisilla aminohapoilla]] saattaisikin olla merkitystä.

Urheilulisäravinteiden kylkiäisiksi tulee tasaiseen tahtiin erilaisia tutkimuksia, myös aminohapoista. Pääsääntöisesti niiden anti on aina sama: ei mitattavaa hyötyä, tai vaadittavat annokset ovat niin suuria, että niistä ei ole käytännön hyötyä. On nimittäin erotettava kaksi asiaa - aminohapon tehtävä, mitä se elimistössä tekee ja lisäravinteena annetun aminohapon kyky tehostaa noita tehtäviä. Kaikkea ei edes ymmärretä, vaikka toimintaa teoriatasolla tunnettaisiinkin. Esimerkiksi verivirran mukana lihassoluihin kulkeutunut leusiini lisää proteiinisynteesiä enemmän kuin olisi oletettavaa normaaliin insuliinivälitteiseen leusiinin ylösottoon verrattuna. Tiedetään, että monet välttämättömät ja haaraketjuiset aminohapot kiihdyttävät mm. proteiinisynteesiä, mutta ei tiedetä, johtuuko tuo synteesin kiihtyminen nimenomaan yksittäisen aminohapon äkillisestä tarpeesta.

Usein käsketään syöttämään proteiinipitoista ruokaa, jotta saataisiin lihaksistoa kasvatettua. Mutta lihas ei kasva ruualla eikä aminohappolisillä. Lihas kasvaa rasituksen jälkeisessä levossa. Monet eivät anna treenattaville koirilleen tarpeeksi lepoa, vaikka proteiinien saanti olisikin riittävän korkealla tasolla - näiden treenareiden koirat menevät rikki kerta toisensa jälkeen. Mutta toinenkaan äärilaita ei toimi, vaikka kuinka antaisi aminohappoja, lihaa ja munaa. Pelkästään lepäämällä lihas ei kasva, eikä koirasta tule nopeaa, vahvaa tai kestävää. 

Tätäkin on tutkittu, ihmisillä ja nimenomaan voimailijoilla. Heidän pitäessään harjoittelutaukoa he menettivät kahdessa viikossa noin 12 prosenttia voimaa. Kaikkein eniten menetettiin nopeita lihassoluja, joiden pinta-ala laski vähän yli kuusi prosenttia. On kuitenkin muistettava, että tuo tutkimus koski nimenomaan voimailijoita, joiden lihasmassa on eräällä tavalla epä- tai yliluonnollinen. Uudestaan aloitettu rasitus, eli treeni, palautti voiman ja nopeuden kuitenkin nopeasti. Tämä on yksi syy siihen, miksi koira voi olla huoletta kuukauden sairaslomalla ja se saadaan lähelle edeltävää tasoaan muutamalla vedolla.

Enemmän ei ole aina parempi. Yliannostus toimii harvemmin missään asiassa. Kun proteiineja nautitaan erittäin suuria määriä, niin löytyy havaintoja, joiden mukaan [[Testosteroni|testosteronitasot]] laskevat. Kun proteiinien yliannostus voi laskea testosteroneja, niin saman tekee myös tyydyttyneiden rasvahappojen, eläinrasvojen, puute. Greyhoundeissa ajattelutapa, jossa parhaassa treeniruuassa on mahdollisimman korkea proteiini ja matala rasva, on edelleenkin voimissaan.

{{foorumi|https://meta.katiska.info/t/aktiivisten-koirien-proteiinin-tarve/695}}

== Viitteet ==



[[Luokka:Proteiinit]]
[[Luokka:Harrastuskoirat]]
