## Muokkaukseen ##
**Lähteet aminoissa**

### Voimaharjoituksen aikana ###
Veren glukoosi ja vapaat rasvahapot (FFA) ja lihaksensisäiset (intramuskulaariset)
energialähteet ATP, KP, glykogeeni ja triglyseridit ovat tärkeimmät energialähteet liikunnan aikana (MacDougall ym. 1999; Romjin ym. 1993; Essén-Gustavsson & Tesch
1990). Näiden suhteellinen käyttö riippuu mm. harjoituksen tyypistä, intensiteetistä ja
kestosta (Essén-Gustavsson & Tesch 1990)

Hypertrofistyyppisessä harjoituksessa metaboliset vaatimukset ovat suuremmat kuin maksimivoimatyyppisessä harjoituksessa (Häkkinen & Pakarinen 1993). Maksimivoimatyyppisessä
harjoituksessa veren laktaatti ei nousekaan kovinkaan korkealle (laktaatti n. 4-5 mmol/l)
eikä myöskään useat anaboliset ja kataboliset hormonit, toisin kuin hypertrofistyyppisessä (laktaatti n. 10-15 mmol/l) tai kestovoimatyyppisessä harjoituksessa (n. 10-15
mmol/l), jossa palautukset ovat hypertrofistyyppistäkin harjoitusta lyhyemmät ja toistojen määrä suurempi (Smilios ym. 2003; Williams ym. 2002; Häkkinen & Pakarinen
1993; Kraemer ym. 1990).

MacDougall ym. (1999) tutkivat energiasubstraattien käyttöä
yhden 12 toiston uupumukseen asti suoritetun keskimäärin 37 sekunnin hauiskääntösarjan jälkeen. Tuloksena oli, että lihasglykogeeni laski keskimäärin 12 % ja KP 38 %.
Vastaavasti kolmen sarjan jälkeen lihasglykogeeni oli laskenut 24 % ja KP 50 %. ATP
laski molemmissa tilanteissa vain hyvin vähän. Lambert & Flynn (2002) tekivät tämän
em. tutkimuksen tuloksiin perustuvan laskelman, jonka mukaan käytetyt lihasten energialähteet yksittäisessä sarjassa olivat: ATP 1,6 %, KP 16,3 % ja glykolyysi (lähinnä
glykogeeni) 82,1 %. Aerobisen energiantuoton osuus jätettiin huomioimatta. On kuitenkin havaittu, että kokonaisen hypertrofistyyppisen, suurien lihasryhmien voimaharjoituksen aikana hapenotto on keskimäärin n. 50-60 % VO2max:sta tai 2,2 l/min (Tesch
ym. 1987). Lisäksi on arvioitu, että esimerkiksi 400 metrin juoksussa energiantuotto tapahtuu jopa 25 prosenttisesti aerobisesti (Newsholme ym. 1992). 

Yleisesti ottaen ATP:n määrä laskee vain hyvin vähän koko hypertrofistyyppisen voimaharjoituksen aikana KP:n ehtyessä lähes kokonaan ja lihasglykogeeni n. 15-40 %
(Haff ym. 2000; Essén-Gustavsson & Tesch 1990; Tesch ym. 1986) riippuen mm. harjoituksen volyymista (Haff ym. 2003) ja mahdollisesta voimaharjoitusta edeltävästä tai
aikaisesta ravinnosta (Haff ym. 2000). Voimaharjoituksen aikana glykolyysi on suurinta
glykolyyttisesti tehokkaammissa II-tyypin lihassoluissa, mikä havaittiin näiden solujen
suurempana glykogeenin laskuna verrattuna I-tyypin lihassoluihin (Tesch ym. 1986).
Teschin & Alknerin (2003) mukaan 15 % tyypin II lihassoluista oli täysin ehtynyt glykogeenistä, mutta ei yhtään tyypin I soluista (Tesch ym. 1986 raportoimaton tulos).
Essén-Gustavsson & Tesch (1990) raportoivat n. 30 % keskimääräisestä lihasten sisäisten triglyseridien (IMTG) vähentymisestä hypertrofistyyppisen 30 minuutin voimaharjoituksen aikana. Mitä suuremmat olivat triglyseridien pitoisuudet ennen harjoitusta, sitä
enemmän ne myös laskivat harjoituksen aikana. Lisäksi plasman FFA:n ja glyserolin
pitoisuudet nousivat lievästi, mutta tilastollisesti merkitseväsi. Tulokset viittaavat siihen, että hypertrofisen voimaharjoituksen aikana rasvakudoksessa ja lihaksissa tapahtuu
lipolyysiä ja mahdollisesti myös rasvakudoksesta verenkierron kautta saatujen rasvojen
käyttö energiaksi lihaksissa lisääntyy. Todennäköisesti rasvojen käyttö energiaksi tapahtuu sarjapalautusten aikana, koska lepotilaan verrattuna voimaharjoituksen jälkeen
hengitysosamäärän alentumisen (Schuenke ym. 2002; Melby ym. 1993) ja veren FFA:n
nousun (McMillan ym. 1993; Essén-Gustavsson & Tesch 1990) perusteella rasvojen
käyttö energiaksi lisääntyy voimaharjoitussarjan jälkeen. Voimaharjoituksen aikana ja
toisaalta sen jälkeen hormonaalinen tilanne on erittäin vahvasti lipolyysiä lisäävä, koska
lipolyyttisten kasvuhormonin, kortisolin ja katekoliamiinien pitoisuudet ovat koholla ja
antilipolyyttinen insuliini on myös usein alempana kuin lepotilassa (Thyfault ym. 2004;
Smilios ym. 2003; Pullinen ym. 1998; Kraemer ym. 1998b). 



Paastotilassa tehdyn voimaharjoituksen aikana veren vapaiden rasvahappojen (FFA)
pitoisuudet pysyvät samana tai jopa nousevat (Essén-Gustavsson & Tesch 1990), mutta
jos hiilihydraattia nautitaan ennen voimaharjoitusta ja/tai sen aikana, niin FFA-pitoisuus
laskee (Haff ym. 2000). Vastaavasti voimaharjoituksen aikana veren glukoosi yleensä
nousee hiilihydraattia nautittaessa (Haff ym. 2000) tai joissain tapauksissa myös pysyy
samana (Thyfault ym. 2004). Veren glukoosin nousu ja FFA:n lasku siirtävät energiantuoton enemmän hiilihydraattien suuntaan, koska hiilihydraattien saatavuus näyttää vähentävän tarvetta käyttää rasvoja energiaksi (Conley & Stone 1996). Lisäksi voimaharjoitusta edeltävän ja aikana nautitun hiilihydraatin on osoitettu vähentävän lihasglykogeenia vähemmän harjoituksen aikana verrattuna harjoitukseen paastotilassa (Haff ym.
2000). Tähän on selityksenä vähäisempi lihasglykogeenin hajotus ja/tai lisääntynyt lihasglykogeenin synteesi. Osassa tutkimuksista voimaharjoitusta edeltävä ja/tai aikainen
hiilihydraatin nauttiminen on parantanut suorituskykyä voimaharjoituksen aikana ja
osassa ei. Tutkijoiden mukaan näyttää siltä, että jos sekä voimaharjoituksen volyymi
että käytetyt lihasryhmät ovat suuria ja sitä kautta myös lihasglykogeenin vähentyminen
on suurta, niin hiilihydraatin nauttimisesta voi olla hyötyä suorituskykyyn. (Haff ym.
2003.) Hiilihydraattien nauttiminen väärin ajoitettuna ennen harjoitusta aiheuttaa kuitenkin joillain ihmisillä ylisuuren hiilihydraattien hapetuksen ja veren glukoosin laskun
harjoituksen alussa sekä väsymyksen tunteen (Maughan & Burke 2002, 79; Koivisto
ym. 1981). 
